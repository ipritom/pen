 # "দেশি সিনেমা হিসেবে ভাল..."

অনেক সময় দেশি সিনেমার মান নিয়ে বলতে গেলে "দেশি সিনেমা হিসেবে ভাল..." নামক একটা স্কেলে মাপার চেষ্টা করে অনেকে। এটা করে অনেকে এক্সপেক্টেশন কমিয়ে তারপর বিচার করার জন্য আমাদের সীমানা বেধে দেয়। কিন্তু এটা ক্ষতিকর। অবশ্যই এইখানে কেউ এখনও হলিউডের সাই-ফাই সিনেমার মত "dazzling and spectacular" সিনেমা আশা করতেছে না। আর ওইসব অখাদ্য যথেষ্ট পরিমাণে উৎপাদনে মার্ভেল আর ডিসি যথেষ্ট।

দেশি সিনেমাকে দেশি সিনেমা হিসেবে জাজ না করে একটা সিনেমা হিসেবেই জাজ করা উচিৎ। ভাল সিনেমায় বাজেট গুরুত্বপূর্ণ। কিন্তু ভাল সিনেমা বানাতে যে সব সময়ই খুব বড় মাপের বাজেট নিয়ে বানাতে হবে তাও নয়। 

যেমন ["মাটির ময়না" ](https://www.imdb.com/title/tt0319836/) (২০০২) সিনেমার কন্টেক্সট যদিও "মুক্তিযুদ্ধ" (ওই সময়কার রাজনৈতিক পরিস্থিতি) কিন্তু সিনেমায় যুদ্ধের কোনো সিন রাখার প্রয়োজন পড়ে নাই। তারপরও ওইসময়কার পরিস্থিতি একজন দর্শক ভালভাবেই অনুভব করতে পারে। এমনকি কাউকেই সরাসরি মরতেও দেখা যায় না। শুধু একটি কবর দেখিয়ে বোঝানো হয়েছিল যে আনুর ছোট্ট বোন মারা গেছে। শুধু গল্প বলার ধরণকে যথেষ্ট ইঞ্জিনিয়ারিং করলেই একটা ভাল সিনেমা প্রডিউস করা সম্ভব। মাটির ময়না সেদিক থেকে একটা সফল সিনেমা। 

সিনেমা একটা বড় মাপের প্রজেক্ট। যদিও একটা সফল সিনেমার জন্য ডিরেক্টর আর মূল চরিত্রে অভিনয় করা লোকগুলোই বেশি হাইলাইটেড হয় কিন্তু প্রজেক্ট হিসেবে এটাকে সফল করতে সবাইকেই সর্বোচ্চ ইনপুট দেয়া লাগে। এমনকি সিনেমার সেটে যিনি চা সার্ভ করছে তারও ভূমিকা আছে। 

তবে সবচেয়ে বড় ভুমিকাটা ডিরেক্টরেরই এবং একজন সিনেমা ডিরেক্টরকে খুবই ভাল লিডার হতে হয়। লিডারশীপ স্কিল না থাকলে একটা সফল সিনেমা বানানো সম্ভব না। কারণ ডিরেক্টরই মূলত সিনেমা শুটিং সেটে পুরো টিমকে নিয়তন্ত্রণ করে। যেখানে এক সাথে একটা কাজের জন্য চার-পাঁচ জন মানুষ জড় হয় সেখানে তাদেরকে কাজটা ঠিকভাবে করানোর জন্য ভাল লিডারশীপ প্রয়োজন।

লিডারশীপে দক্ষ একজন নির্মাতা খুব সাধারণ কোনো অভিনয় শিল্পীর ভেতর থেকেও বেস্ট পারফরমেন্স বের করে নিয়ে আসতে পারে। খুব সাধারণ একটা সিনকেও ক্যামেরায় খুব অসাধারণভাবে বন্দি করতে পারে। এই ক্ষেত্রে একজন ডিরেক্টর ফিল্মের বাজেটও কমিয়ে আনতে পারে। যদি তার শিল্পীদের ভালভাবে লিড করার মত স্কিল থাকে তাহলে তাকে খুব বেশি প্রফেশনাল শিল্পীদের টিমে নিতে হবে না। সাধারণ শিল্পীদের ডিরেক্ট করেও সে নিখুঁত একটা সিনেমা বানিয়ে ফেলতে পারবে। তবে মাথায় রাখা ভাল খুব বেশি নন-প্রফেশনাল টিম হলে তা লিড দেয়া অনেক বেশি চ্যালেঞ্জিং।  

এখন পর্যন্ত অনেক ভাল সিনেমাই দেশে নির্মাণ হয়েছে। কিছু উদাহরণ হিসেবে মনপুরা (২০০৯), আন্ডার কনস্ট্রাকশন (২০১৫), অজ্ঞাতনামা (২০১৬), রেহানা মারিয়াম নূর (২০২১) - এগুলোর নাম বলতে পারি। এইগুলা যে খুব হাই বাজেটের সিনেমা এমন কিন্তু না। এছাড়া আমার না দেখা আরও ভাল সিনেমা থাকতে পারে। এই সিনেমাগুলো আন্তর্জাতিক প্লাটফর্মেও বিচারযোগ্য। এর অর্থ ভাল সিনেমা বানানোর মত মেধা এখানে আছে। প্রয়োজনীয় রসদও আছে। তাই কোনো দেশি সিনেমাকে রেটিং করার সময়  "দেশি সিনেমা হিসেবে ভাল..." নামক স্কেল পরিহার করা উচিৎ। 


<!-- [bangla, cinema] -->