# পেশী ব্যবহার না কইরা খালি প্রোটিন খাইলে লাভ নাই

একটা [গবেষণা পত্র](https://www.sciencedirect.com/science/article/pii/S0002916522006189) পড়ছিলাম যেখানে গবেষকরা প্রমাণ পেয়েছেন যে পেশী ব্যবহার না করে খালি প্রোটিন খাইলে তা পেশী-তন্তু তৈরিতে আসলে কাজে আসে না। 

এই গবেষণাটা করা হয় **৩৩** জনের উপর। তাদেরকে **তিনটা গ্রুপে** ভাগ করা হয় এবং বিভিন্ন পরিমাণে প্রোটিন খাওয়ানো হয়। প্রতিটা গ্রুপকে নির্দেশনা দেয়া হয় কোনো এক্সারসাইজ না করতে। একই সাথে গবেষণায় অংশ নেয়া সব ব্যক্তির একটা পা নড়াচড়া করা থেকে বিরত করা হয়। 

তিন দিন এভাবে তাদের থাকতে দেয়া হয়। পরে তাদের পেশীর আকার এবং পেশী-তন্তু গঠনের পরিমাণ মনিটর করা হয় MRI স্ক্যানের মাধ্যমে। 

এই গবেষণার মূল পর্যবেক্ষণগুলা হচ্ছে - 

* সব গ্রুপেই দেখা যায় যে, পেশীর ব্যবহার না হলে পেশীর আয়তন ও পেশীর প্রোটিন তৈরির হার উল্লেখযোগ্য-ভাবে কমে যায়।

* বিভিন্ন মাত্রায় প্রোটিন খাওয়ার পরেও গ্রুপগুলাতে পেশীর ক্ষয় বা পেশীর প্রোটিন তৈরিতে উল্লেখযোগ্য কোনো পার্থক্য দেখা যায় নাই। 

* এইসব পর্যবেক্ষণ থেকে গবেষকরা ধারণা করতেছে, শুধু প্রোটিন খেয়েই আসলে পেশীর ক্ষয় আটকানো সম্ভব না। 


# আমরা কী শিক্ষা নিতে পারি

আমরা খাবারের সাথে যেই প্রোটিন খাই তা আমাদের পেশী গঠনে সহায়তা করে। যারা জিমে এক্সারসাইজ করেন সুন্দর একটা শরীর নির্মাণের জন্য তারা জেনে থাকবেন শুধু ব্যায়াম করাই যথেষ্ট না। এক্সারসাইজের সাথে সাথে শরীরের গঠন এবং পেশীগুলা দৃশ্যমান করতে প্রোটিন খাওয়ার পরিমাণও বাড়াতে হয়। 

তবে অনেকের ক্ষেত্রে দেখা যায়, খাওয়া-দাওয়া ঠিক রাখছে, কিন্তু জিমে রেগুলার না। তারা অবাক হয় যে পেশীর গঠন ঠিকঠাক হচ্ছে না কেন এত প্রোটিন খাওয়ার পরও।

এই গবেষণার পর্যবেক্ষণ থেকে আমরা বুঝতে পারি যে, শুধু প্রোটিন খাইলেই হবে না। আমাদেরকে পেশীর ব্যবহারও বাড়াতে হবে। তাহলেই পেশীর প্রোটিন সিনথেসিস বাড়বে। 

আবার শুধু এক্সারসাইজ করলেই হবে না, একই সাথে প্রোটিনও খাইতে হবে যাতে পেশী-তন্তু তৈরি হতে পারে।

এই জন্য অভিজ্ঞ জিম ইন্সট্রাকটররা বলেন, এক্সারসাইজের সাথে সাথে ডায়েটও ঠিক রাখতে হবে।

# বিশেষ নোট 

গবেষণাটা ইন্টারেস্টিং হলেও এইটার একটা দুর্বল দিক হচ্ছে খুবই অল্প কিছু স্যাম্পলের উপর করা। মাত্র ৩৩ জনের উপর, প্রতি গ্রুপে যেখানে মাত্র ১১ জন করে ছিল। আর শুধু মাত্র পুরুষদের উপর করা হয়েছে। 

গবেষণা পত্র - 
* Dietary protein intake does not modulate daily myofibrillar protein synthesis rates or loss of muscle mass and function during short-term immobilization in young men: a randomized controlled trial
https://www.sciencedirect.com/science/article/pii/S0002916522006189

<!-- [gym, protein] -->
